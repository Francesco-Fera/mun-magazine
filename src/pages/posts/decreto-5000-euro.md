---
title: "L'Italia Chiede 5.000 Euro ai Migranti per la Libertà"
pubDate: "2023-09-26"
slug: "5000-euro-ai-migranti-per-la-libertà"
description: "L'Italia Chiede 5.000 Euro ai Migranti per la Libertà."
hero: "/images/cinquemila-euro-ai-migranti.jpg"
tags: []
layout: "../../layouts/BlogPostLayout.astro"
---

## Il Decreto di Piantedosi e i 5.000 Euro Richiesti per la Libertà

Lo scorso giovedì 21 settembre, il decreto del Ministro dell'Interno Piantedosi, in collaborazione con i ministeri della Giustizia e delle Finanze, è stato pubblicato sulla Gazzetta Ufficiale.

Il testo denominato “Indicazione dell’importo e delle modalità̀ di prestazione della garanzia finanziaria a carico dello straniero durante lo svolgimento della procedura per l’accertamento del diritto di accedere al territorio dello Stato“ **fissa a euro 4938 la somma che Un Richiedente protezione internazionale dovrebbe versare allo stato italiano in alternativa al trattenimento nei CPR**.

_“La garanzia finanziaria è prestata in unica soluzione mediante fideiussione bancaria o polizza fideiussoria assicurativa ed è individuale e non può essere versata da terzi”_

Le disposizioni del presente testo si applicano ai casi previsti dall’ art.28 bis del d.lgs 25 del 28 gennaio 2008, articolo che ricomprende diverse categorie di richiedenti, tra le quali si riscontrano quelli trattenuti all’interno dei CPR, quelli che presentano domanda d’asilo reiterata, quelli che presentano domanda in una zona di frontiera o di transito e quelli provenienti da paesi terzi sicuri.

## La Continuità con il Decreto Cutro

**Senza dilungarsi in una trattazione giuridica delle singole casistiche e sulle criticità che solleva ognuna di essa, appare importante sottolineare la continuità che c’è fra questo decreto e quello approvato subito dopo la strage di Cutro.**
Il D.L. 20/2023 prevede all’art.1 di considerare _“paesi di origine sicuri: Albania, Algeria, Bosnia-Erzegovina, Capo Verde, Costa D’avorio, Gambia, Georgia, Ghana, Kosovo, Macedonia del nord, Marocco, Montenegro, Nigeria, Senegal, Serbia e Tunisia”_ aumentando in maniera considerevole il numero delle persone che possono essere sottoposte ad una procedura accelerata, limitando di molto il loro diritto a richiedere protezione internazionale.

**Il rischio**, considerate le tempistiche molto strette, **è che non si esamini realmente la storia dell’individuo, trascurando vulnerabilità**, che se tenute in considerazione, potrebbero rovesciare l’esito della domanda di protezione internazionale.

Si registra dunque una difficoltà nell’accesso da parte dei richiedenti ad una tutela effettiva, volta a garantire loro la corretta comprensione dell’esercizio dei loro diritti.
Si potrebbe continuare con l’elenco delle problematiche strutturali all’interno del sistema d’accoglienza Italia, ma qui vale la pena soffermarsi sulla novità di questo esecutivo.

## Può lo stato italiano pretendere di essere pagato da chi arriva in Italia senza neanche un documento di riconoscimento?

**Pretendere di poter richiedere una garanzia economica a chi sbarca sulle nostre coste, significa non considerare il percorso migratorio, che in molte persone fanno per giungere nel nostro paese.**
Richiedere una garanzia economica a chi fugge da guerre, da persecuzioni di qualsiasi tipo per motivi politici, religiosi o di appartenenza ad un gruppo sociale è fortemente discriminatorio, oltre che impraticabile.
Nel testo di legge si prevede che la garanzia non possa essere versata da terze persone.
Può lo stato italiano pretendere di essere pagato da chi arriva in Italia senza neanche un documento di riconoscimento?
Piuttosto pare l’ennesimo dispetto sulla vita di migliaia di persone, mosso da una visione discriminatoria, securitaria e razzista.
