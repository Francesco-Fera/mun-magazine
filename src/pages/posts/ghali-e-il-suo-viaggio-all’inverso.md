---
title: Ghali e il suo Viaggio all’Inverso
pubDate: 2024-02-07T14:32:27.884Z
layout: ../../layouts/BlogPostLayout.astro
description: Ghali e il suo Viaggio all’Inverso
hero: /images/ghali-sanremo.jpg
tags: Cultura
author: Ariman Scriba
---
Dopo averlo visto come super ospite rotolare giù per le scale nella settantesima edizione di Sanremo, quest’anno Ghali è uno dei 30 artisti in gara del prestigiosissimo festival, che tiene incollati l’Italia alla Rai per un'intera settimana.

Poco dopo la scoperta della sua partecipazione, il rapper italo-tunisino ha iniziato a spoilerare gradualmente cosa porterà sul palco. Come ben sappiamo, Ghali è sempre stato un artista sognatore, creativo e realista. La sua musica ci ha sempre portato in viaggi attraverso l'universo, senza mai farci dimenticare che siamo ancorati al pianeta Terra e che ci sono questioni di cui preoccuparsi qui.

Dal suo album di esordio 'ALBUM', è evidente la visione del mondo che l'artista intende trasmetterci. Basta ascoltare brani come 'Ora d'aria' o leggere alcune delle sue riflessioni sui social degli ultimi mesi, come l'intervista del grande cantautore italiano Franco Battiato sulla spiritualità, o il dialogo del videogioco Splinter Cell, che illustra come le nostre menti siano Vittime dell’ambiente circostante.

La musica di Ghali è come un iceberg: in profondità si cela il suo enorme cuore, tanto grande da chiedere alla vita di non trattarlo con superficialità, come egli stesso esprime in 'Vida': 'il mio cuore è troppo grande per una vida da miserable'. Non è un caso che Ghali sia diventato un'icona, sia a livello nazionale che internazionale, rappresentando anche tutti quei ragazzi di seconda generazione che hanno vissuto esperienze da apolidi in un paese che a volte è casa, a volte meno.

Così, Ghali ha cominciato a introdurci alla canzone che ha portato sul palco dell'Ariston, dal titolo 'Casa Mia'. Questo brano ci offre molteplici interpretazioni sul messaggio che l'artista vuole trasmettere al pubblico, soprattutto considerando come è stato annunciato il singolo.

Questa volta, Ghali ha deciso di svelare la sua nuova canzone passo dopo passo sui social, come se fosse Pollicino che ci guida gradualmente sulla strada giusta, aiutandoci a ritrovare la strada verso casa. Nulla è lasciato al caso: la cover ricorda moltissimo lo sfondo classico che tutti conosciamo di Windows XP, un'immagine familiare che evoca una sensazione di 'casa', ma con un fumo denso sullo sfondo, simile a un'esplosione di un edificio bombardato.

Durante questa camminata, Ghali è stato accompagnato da Rich Ciolino, un extraterrestre incuriosito dal pianeta Terra che decide di visitarlo, scegliendo proprio l'artista come compagno di avventura. Questo incontro insolito aggiunge un tocco di mistero e meraviglia alla storia di Ghali, ricordandoci un po’ Jimmy, l’amico immaginario con cui Ghali, essendo figlio unico, passava i pomeriggi durante la sua infanzia.

Nelle settimane precedenti abbiamo avuto modo di leggere alcune conversazioni tra Rich e Ghali, dalle quali emerge chiaramente la percezione del nostro nuovo amico alieno sulle grandi disparità umane nel mondo. Per Rich, azioni criminali come il bombardamento degli ospedali sono inconcepibili nel suo pianeta. Così, Ghali, scoraggiato dall'omertà e dall'indifferenza che lo circondano, sente il bisogno di una figura aliena per dare voce a quel senso di umanità tanto amato e narrato nell'Occidente, ma che poi, puntualmente, si rivela essere una menzogna.