---
title: '"Come avete potuto"'
pubDate: 2023-10-13T12:40:37.003Z
layout: ../../layouts/BlogPostLayout.astro
description: "Nel dicembre del 2020, in una puntata del programma Piazzapulita,
  in onda su La7, il giornalista e scrittore Roberto Saviano definì «bastardi» i
  politici che si stavano mettendo contro le ONG che soccorrono i migranti in
  mare, e paragonò il mancato intervento in aiuto dei migranti al comportamento
  del personale di un’ambulanza che non fa nulla per soccorrere i feriti. "
hero: /images/saviano.jpg
tags: Politica
author: Ariman Scriba
---
Nel dicembre del 2020, in una puntata del programma Piazzapulita, in onda su La7, il giornalista e scrittore Roberto Saviano definì «bastardi» i politici che si stavano mettendo contro le ONG che soccorrono i migranti in mare, e paragonò il mancato intervento in aiuto dei migranti al comportamento del personale di un’ambulanza che non fa nulla per soccorrere i feriti. 

La frase esatta fu questa:

*«Vi sarà tornato alla mente tutto il ciarpame detto sulle Ong: “taxi del mare”, “crociere”. Mi viene solo da dire “bastardi” a Meloni, a Salvini: bastardi. Come avete potuto? Come è stato possibile descrivere così tutto questo dolore?».*

Frase pronunciata dopo che, in trasmissione, era stato mostrato un video con l’intervista a una donna migrante il cui figlio di sei mesi era morto in mare, in seguito al ribaltamento della barca su cui stavano viaggiando.

Di fronte a vite spezzate in mare e all'ignoranza di uno stato intero, una semplice frase anche fin troppo delicata è stata pronunciata da Saviano, ma da questa è scaturito un processo: Meloni querelò Saviano, mentre Salvini non lo fece: si costituì però parte civile nel processo. 

La procura di Roma è arrivata a chiedere 10mila euro, mentre l’avvocato di Meloni 75mila euro. 

Il tribunale monocratico di Roma ha condannato Roberto Saviano al pagamento di una multa di 1000 euro con l'accusa di diffamazione nei confronti del presidente del Consiglio Giorgia Meloni. 

La scrittrice, giornalista e attivista Michela Murgia seguì gli inizi del processo concentrandosi sull'evidenziare costantemente lo squilibrio di potere intrinseco alla vicenda, poiché un giornalista era stato querelato da una delle più alte cariche dello Stato.

*“... Salvo poi farvi il quadro di cosa può voler dire svegliarsi una mattina e sapere che stai andando in tribunale contro il Presidente del Consiglio, contro un Ministro del Governo e contro il loro avvocato che è viceministro della Giustizia. Una roba da far tremare i polsi per la sproporzione che c’è.”*

Come di ricorda oggi Roberto Saviano in un post instagram:

“Questa sentenza è pericolosa perché reca traccia di una intimidazione e suggerisce a chi fa il mio lavoro di osservare un religioso silenzio per tutelare i propri progetti... La Rai cancella Insider come monito per tutti. È pericolosa perché sembra innocua, finanche a me favorevole, ma non tiene conto delle sofferenze causate a migliaia di persone. È una sentenza pericolosa pronunciata in un paese pericolosamente esposto all’odio.

Quanto più è grande la menzogna e il potere che la pronuncia, tanto più deve essere alto il grido che la contrasta. Questo ho fatto, questo faccio, questo farò.”

## Il Reato di Diffamazione

Il reato di diffamazione è trattato dall’articolo 595 del codice penale. È un reato punibile, secondo il termine giuridico, a querela: la persona che si ritiene offesa presenta, appunto, querela, perché l’autore della presunta offesa sia giudicato. I giudici procedono invece d’ufficio, cioè senza bisogno della querela, quando la diffamazione è realizzata in atto pubblico, “contro un corpo politico, amministrativo o giudiziario o una sua rappresentanza”. 

Il reato è normalmente punito con la pena fino a un anno di carcere o con la multa fino a 1.032 euro. 

Se l’offesa avviene a mezzo stampa, come in questo caso in quanto trasmessa in tv, la pena è di reclusione fino a tre anni o della multa di almeno 516 euro.