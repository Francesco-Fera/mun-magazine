---
title: "Lampedusa e la Sfida Perenne alle Politiche Migratorie"
pubDate: "2023-09-16"
slug: "lampedusa-e-la-sfida-perenne-alle-politiche-migratorie"
description: "Lampedusa e la Sfida Perenne alle Politiche Migratorie: Cosa Dobbiamo Riconsiderare?"
hero: "/images/oceano.jpg"
tags: []
layout: "../../layouts/BlogPostLayout.astro"
---

## Cosa Dobbiamo Riconsiderare?

Si sta assistendo a continue ondate di persone migranti in arrivo a Lampedusa e la narrazione è sempre la stessa: quella dell’emergenza.

Sui media si parla di hotspot al collasso e di cariche di “alleggerimento” per contenere le folle in fuga.

![Dati sbarchi migranti dal 15 settembre 2023 ](/images/sbarchi-settembre-2023.jpg "Sbarchi settembre 2023")

I numeri degli arrivi secondo la tabella del **ministero dell’interno** sono triplicati rispetto al 2021 e raddoppiati rispetto al 2022 **per un totale di arrivi via mare dal 1 gennaio 2023 al 15 settembre 2023 di 127.207 persone**.

![Comparazione migranti sbarcati dal 2021 al 2023](/images/sbarchi-2021-2023.jpg "Sbarchi dal 2021 al 2023")

Numeri che danno l’idea di un fenomeno complesso e di come il governo dei flussi migratori verso il nostro paese sia sempre stato inadeguato e inefficace.
Basti pensare alla capienza di 380 posti dell’**hotspot** di Lampedusa, insufficiente per gestire le migliaia di persone che sono sbarcate negli ultimi giorni.

La carenza di strutture attrezzate ed adeguate comporta un **sovraffollamento** in grado di aggravare pesantemente le condizioni delle **persone vulnerabili** mettendo a concreto rischio la loro vita e quella degli abitanti dell’Isola.

Nessuno si vuole fermare e molte persone non vorrebbero nemmeno restare in Italia.
Ma il **regolamento Ue Dublino**, che impone al primo paese europeo di arrivo la competenza ad esaminare la richiesta di protezione internazionale, impedisce alla persona migrante di poter proseguire il proprio viaggio e di raggiungere altri stati Ue.

Questo comporta un obbligo a carico dell’Italia di doversi assumere la responsabilità di chi arriva, senza una reale collaborazione di altri paesi limitrofi.
Basti pensare che in questi giorni la **Francia** respinge circa 300 persone al giorno e ha raddoppiato le unità di pattuglia al confine passando da 60 a 120, o alla **Germania** che ha sospeso il meccanismo di solidarietà volontaria europea, non accogliendo più i richiedenti asilo dall’Italia.

Nonostante da anni le organizzazioni non governative denuncino il sistema hotspot e rivendichino il superamento del regolamento EU, per l’ennesimo anno consecutivo, ci si ritrova di fronte alla stessa disperata situazione.

Il dramma è che si parla di vite umane; secondo l’**OIM** nel Mediterraneo, dal 2013 ad oggi, sono morte **25.000 persone**.
Numeri che, purtroppo, sono destinati a salire, perché la storia di questo paese ci insegna che i processi migratori sono sempre stati trattati come un tema da campagna elettorale, piuttosto che come un fenomeno da governare.

La recente strage di **Cutro** ne è un esempio. Di fronte alla morte di 94 persone il governo è intervenuto abolendo la convertibilità della protezione speciale in permesso di soggiorno per lavoro, condannando **migliaia di persone alla clandestinità**. Ne ha anche approfittato per ridurre considerevolmente gli standard minimi di accoglienza nel sistema Cas, abolendo ad esempio l’assistenza legale.
Ha ripristinato l’impianto normativo previgente, escludente e fortemente discriminatorio.
Piuttosto che intervenire per combattere situazioni di grave sfruttamento e di invisibilità, le ha create per poi poter sostenere che il problema sono proprio le persone “clandestine.”

Penso che l’Italia di oggi voglia essere impreparata a governare tali flussi, perché continua ad utilizzare strumenti normativi concepiti 25 anni fa e si macchia del sangue di potenziali beneficiari di protezione, stringendo accordi con paesi terzi, che alla fine si rivelano fallimentari.

Questa gestione dei flussi migratori è incivile e indegna per un paese che ha ratificato la Convenzione di Ginevra e la Carta Europea dei diritti fondamentali.
Un paese degno non deve finanziare bande di criminali o nascondersi dietro leggi ingiuste e razziste come la Bossi-Fini, ma dovrebbe saper cogliere la sfida e inventare nuove modalità di accoglienza e di regolamentazione dei flussi.

Le immagini di questi giorni, non possono che stimolare il desiderio di abbattere qualunque confine e di schierarsi a fianco di chi è in movimento per proteggersi, salvarsi e migliorare le proprie condizioni di vita.
